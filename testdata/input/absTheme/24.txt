ۈرەتتە: يۈننەن تېڭچۇڭ-لۇڭچۈەن يۇقىرى سۈرئەتلىك تاشيولىنىڭ مەنزىرىسى (28-ئىيۇل ئۇچقۇچىسىز ئايروپىلاندا تارتىلغان سۈرەت).  　　خەلق تورى ئۇيغۇرچە قانىلىنىڭ 17- ئاۋغۇست بېيجىڭدىن بەرگەن تېلېگراممىسى: 15-ئاۋغۇست، يۈننەن تېڭچۇڭ-لۇڭچۈەن يۇقىرى سۈرئەتلىك تاشيولى پۈتۈپ قاتناش باشلاندى، بۇ، يۈننەننىڭ غەربىي چېگرا رايوندىكى مۇھىم ئىقتىساد غول لىنىيەسى بولۇپلا قالماي، يەنە دېخۇڭ دەيزۇ، جىڭپوزۇ ئاپتونوم ئوبلاستىنىڭ «ھەممە ناھىيەلىرىگە يۇقىرى سۈرئەتلىك تاشيول تۇتاشتۇرۇش» ئىشقا ئاشۇرۇلغانلىقىدىن دېرەك بېرىدۇ.  　　كۆرۈپ بېكىتكۈچى: ياسىن قادىر  　　مەنبە: خەلق تورى 　خەلق تورى ئۇيغۇرچە قانىلىنىڭ 18- ئاۋغۇست بېيجىڭدىن بەرگەن تېلېگراممىسى: يېقىندا، نۇرغۇن ئابونتلار «95»تىن باشلانغان نومۇردىكى پاراكەندىچىلىك تېلېفونى كەلگەنلىكىنى ئىنكاس قىلدى. «95» نومۇر بۆلىكىدىكى ئالدامچىلارنى قانداق پەرقلەندۈرۈش كېرەك؟ پاراكەندىچىلىك تېلېفونىنى تاپشۇرۇۋالغاندىن كېيىن قانداق پاش قىلىش كېرەك؟ سانائەت ۋە ئۇچۇرلاشتۇرۇش مىنىستىرلىقى «95» نومۇر بۆلىكىنى قانداق قېلىپلاشتۇرىدۇ؟ مۇخبىر 17-ئاۋغۇست بۇ ھەقتە سانائەت ۋە ئۇچۇرلاشتۇرۇش مىنىستىرلىقى ئۇچۇر-ئالاقە باشقۇرۇش ئىدارىسىنىڭ ئالاقىدار مەسئۇلىنى زىيارەت قىلدى.  　　«95» نومۇر بۆلىكىنى پەرقلەندۈرۈشتە، بۇ «بىلىم نۇقتىلىرى» نى ئىگىلەش كېرەك.  　　«95» نومۇر بۆلىكىدىكى ئالدامچىلارنى قانداق پەرقلەندۈرۈش كېرەك؟  　　ئېلىمىزنىڭ تېلېگراف تور نومۇرىغا ئاساسەن «95» نومۇر بۆلىكى مەملىكەت مىقياسىدا بىر تۇتاش ئىشلىتىلىدۇ، ئىشلىتىلىش ئورنىغا قاراپ، مۇلازىمەت تىپىدىكى كارخانا، كەسپىي ئورۇنلارنىڭ خېرىدارلار مۇلازىمەت نومۇرى، ئاممىۋى پاراۋانلىق مۇلازىمەت نومۇرى ۋە باشقا كەسىپلەرنىڭ ئۇلىنىش نومۇرى قاتارلىق ئۈچ تۈرگە بۆلۈنىدۇ. يەنى «95» تىن باشلانغان نومۇر بەلكىم مەلۇم بانكا، مەلۇم ئاۋىياتسىيە شىركىتى بولۇشى مۇمكىن، شۇنداقلا قىممەت ئاشۇرغۇچى تېلېگراف كارخانىسى بولۇشىمۇ مۇمكىن.  　　مۇخبىرنىڭ سانائەت ۋە ئۇچۇرلاشتۇرۇش مىنىستىرلىقى ئۇچۇر- ئالاقە باشقۇرۇش ئىدارىسىدىن ئىگىلىشىچە، ئادەتتە 953، 955، 956 دىن باشلانغان نومۇرلارنىڭ ئۇزۇنلۇقى بەش خانىلىق ياكى ئالتە خانىلىق بولۇپ، بانكا، ئاكسىيە، سۇغۇرتا، ئاۋىياتسىيە، ئەشيا ئوبوروتى (تېز يەتكۈزۈش)، نېفىت، تۆمۈريول، ئېلېكتىر ئېنېرگىيە كەسپىدىكى تەسىر كۈچىگە ئىگە چوڭ تىپتىكى كارخانىلار ئىشلىتىدىغان خېرىدارلار مۇلازىمەت نومۇرى بولۇپ، بۇ نومۇرلاردىن كەلگەن تېلېفوننى خاتىرجەم ئالسا بولىدۇ. يەنە 95110 بولسا نۆۋەتتە ئىشلىتىشكە كىرىشتۈرۈلگەن دېڭىز ساقچىلىرىنىڭ ئاممىۋى پاراۋانلىق مۇلازىمەت نومۇرى. ئەمما 950، 951، 952، 954 ۋە 957 دىن باشلانغان تېلېفون نومۇرلىرى چاقىرىش مەركىزى قاتارلىق قوشۇلما قىممەت تېلېگراف كارخانىلىرىنىڭ كەسپنى قانات يايدۇرۇشتا ئىشلىتىلىدىغان نومۇرلىرىدۇر. بۇنىڭ ئىچىدە بەلكىم نورمال كارخانا (مەسىلەن تېز يوللانما شىركىتى) بولۇشى مۇمكىن، يەنە ناچار كارخانىلارمۇ بولۇشى مۇمكىن، بۇنىڭغا يەنىمۇ ئىلگىرىلەپ ھۆكۈم قىلىشقا توغرا كېلىدۇ.  　　پاراكەندىچىلىك تېلېفونىنى تاپشۇرۇۋالغاندىن كېيىن قانداق پاش قىلىش كېرەك؟  　　ئابونتلارنىڭ 95 نومۇر بۆلىكىدىن كەلگەن تېلېفونلارنى پەرقلەندۈرۈشىگە ياردەم بېرىش ئۈچۈن، سانائەت ۋە ئۇچۇرلاشتۇرۇش مىنىستىرلىقى رويخەتكە ئېلىنمايدىغان نومۇر سۈرۈشتۈرۈش مۇلازىمىتىنى يولغا قويدى، «http://www.miinac.gov.cn»نى كىرگۈزۈپ، باش بەتتىكى «نومۇر سۈرۈشتۈرۈش» سەھىپىسىدە تېلېفون كەلگەن نومۇر ئۇچۇرىنى تەكشۈرگىلى بولىدۇ.  　　ئەگەر «95» نومۇر بۆلىكىگە چېتىلىدىغان پاراكەندىچىلىك تېلېفونى كەلسە، ئابونتلار سانائەت ۋە ئۇچۇرلاشتۇرۇش مىنىستىرلىقى ھاۋالە قىلغان 12321 توردىكى ناچار ۋە ئەخلەت ئۇچۇرلارنى پاش قىلىشنى قوبۇل قىلىش مەركىزىگە ئەرز قىلسا بولىدۇ، يەنى 12321 ھۆكۈمەت تور بېكىتى ياكى 12321 پاش قىلىش ياردەمچىسى App دېتالى ئارقىلىق ئەرز قىلىشقا بولىدۇ، ئالاقىدار ئورۇنلار بەلگىلەنگەن تەرتىپ بويىچە، پاراكەندىچىلىك تېلېفونىنى تەكشۈرۈپ بىر تەرەپ قىلىدۇ.  　　سانائەت ۋە ئۇچۇرلاشتۇرۇش مىنىستىرلىقى «95» نومۇر بۆلىكىنى يەنە قانداق قېلىپلاشتۇرىدۇ؟  　　يېقىندا سانائەت ۋە ئۇچۇرلاشتۇرۇش مىنىستىرلىقى كەڭ ئابونتلارنىڭ ھوقۇق- مەنپەئەتىنى قوغداش، تېلېگراف تور نومۇرى بايلىقىنى باشقۇرۇش خىزمىتىنىڭ ئادىللىقى ۋە ئاشكارىلىقىنى كۈچەيتىش ئۈچۈن، «95»تىن باشلانغان 160 دىن ئارتۇق نومۇرنى يىغىۋالىدىغانلىقىنى ئېلان قىلدى.  　　سانائەت ۋە ئۇچۇرلاشتۇرۇش مىنىستىرلىقى ئۇچۇر-ئالاقە باشقۇرۇش ئىدارىسىنىڭ ئالاقىدار مەسئۇلى مۇنۇلارنى بىلدۈردى: سانائەت ۋە ئۇچۇرلاشتۇرۇش مىنىستىرلىقى جايلاردىكى ئۇچۇر خەۋەرلىشىشنى باشقۇرۇش ئىدارىلىرى بىلەن يىغىن ئېچىپ، جايلاردىن تېلېفون ئالدامچىلىقى، تېلېفون پاراكەندىچىلىكى قاتارلىق مەسىلىلەرنى مەركەزلىك تەكشۈرۈپ تۈگىتىشنى ھەمدە «95» نومۇر بۆلىكىنى قېلىپلاشتۇرۇپ ۋە تۈزەپ، تۈرلۈك بەلگىلىمىگە خىلاپ قىلمىشلارنى بىر تەرەپ قىلىش ۋە ئاشكارىلاش سالمىقىنى قانۇن بويىچە زورايتىشنى تەلەپ قىلدى.  　　كۆرۈپ بېكىتكۈچى: ياسىن قادىر  　　مەنبە: خەلق تورى خەلق تورى ئۇيغۇرچە قانىلىنىڭ 18- ئاۋغۇست بېيجىڭدىن بەرگەن تېلېگراممىسى:  　　«يۇقىرىنىڭ خىزمەتلەرنى ئورۇنلاشتۇرۇشى قانچە ئېنىق بولسا شۇنچە ياخشى بولىدۇ، يوليورۇق قانچە كونكرېت بولسا شۇنچە ياخشى، ھۆججەت قانچە تەپسىلىي بولسا شۇنچە ياخشى. قىسقىسى، رەھبەرلەر نېمە دېسە، بىز شۇنداق قىلساق ئەڭ ياخشى بولىدۇ!» مۇخبىر يېقىندا ئاساسىي قاتلامدا زىيارەتتە بولغاندا، بەزى كادىرلارنىڭ ئاغزىدا يۇقارقى بىر نەچچە «ياخشى»نىڭ كۆپىيىپ قالغانلىقىنى بايقىدى، بۇ گەپلەر ئاڭلىماققا ئاساسىي قاتلامنىڭ يۇقىرىنىڭ تەلىپىنى تېخىمۇ قەتئىي، تېخىمۇ ئۈزۈل-كېسىل ئىزچىللاشتۇرغاندەك تۇرسىمۇ، لېكىن ئەمەلىيەتتە خىزمەتتىكى تەشەببۇسكارلىقى ۋە ئاكتىپلىقىنىڭ تۆۋەنلەپ كەتكەنلىكىدۇر. ئاساسىي قاتلام كادىرلىرى يۇقىرىنىڭ بۇيرۇقنى كونكرېتلاشتۇرۇشىنى ئۈمىد قىلىدۇ، بۇنىڭ سەۋەبى كۆپ تەرەپلىمىلىك بولۇشى مۇمكىن، لېكىن بۇنىڭ ئىچىدىكى بىر سەۋەب شۇكى، خاتالىققا كەڭ قورساق بولۇش مېخانىزمى تولۇق ئەمەلىيلەشمەي، ئۇلارنى ئەندىشىگە سېلىپ قويغاچقا، ئۇلار ياخشى نىيەت بىلەن خاتا ئىش قىلىپ قويۇپ، جاۋابكارلىقى سۈرۈشتە قىلىنىشتىن قورقىدۇ.  　　خاتالىققا كەڭ قورساق بولۇش مېخانىزمىنى ئۈنۈملۈك ئەمەلىيلەشتۈرۈش تەس بولسا، كادىرلار ئىش قىلغاندا كۈچىيەلمەيدۇ. قىسمەن جايلاردا ئاساسىي قاتلام كادىرلىرىنىڭ دەردىنى تۆكۈپ ئېيتىشىچە، يېڭى ئەھۋال، يېڭى مەسىلىلەرگە قارىتا رەھبەرلەرمۇ قانداق قىلىشنى ئويلىيالمىغاچقا، «گاس-گاچا بولۇۋېلىپ» ئىپادە بىلدۈرمىگەن. ئاساسىي قاتلام كادىرلىرى قىيىن مەسىلىلەرنى ھەل قىلسا، تۆھپىسى رەھبەرلەرگە يۈكلەنگەن؛ مەسىلە ياخشى بىر تەرەپ قىلىنمىسا، رەھبەرلەر مەسئۇلىيەتنى كونكرېت ئىش بېجىرگۈچىلەرگە ئىتتىرىپ قويغان. مۇشۇنداق كېتىۋېرىپ، قىسمەن ئاساسىي قاتلام كادىرلىرى خاتالىققا كەڭ قورساق بولۇش مېخانىزمىغا ئىشەنمەي، «كىم ئەخمەق بولسا شۇ ئىشلەش»، «ئىشلىمەسلىككە رازى، قەتئىي خاتالىق ئۆتكۈزمەسلىك»تەك ھۆكۈمەت ئىشلىرىدا ھۇرۇنلۇق قىلىش روھىي ھالىتى پەيدا بولۇپ، خىزمەتتە قىلىشقا جۈرئەت قىلالمايدىغان، قىلىشنى خالىمايدىغان، قىلىدىغاننى قىلمايدىغان ھالەت پەيدا بولغان.  　　نۆۋەتتە، ئىچكى-تاشقى مۇھىت چوڭقۇر، مۇرەككەپ ئۆزگىرىش ئىچىدە تۇرماقتا، يېڭى ئەھۋال، يېڭى مەسىلىلەر ئارقا-ئارقىدىن ئوتتۇرىغا چىقماقتا، ئاساسىي قاتلام خىزمىتىدە «كۈتۈپ تۇرۇش، تايىنىۋېلىش، تەلەپ قىلىش»قا بولمايدۇ، جاۋابكارلىقتىن ساقلىنىش ئۈچۈن يۇقىرىنىڭ تەلىپىنى ماشىنىلاشقان، دوگما شەكلىدە ئىجرا قىلىشقا تېخىمۇ بولمايدۇ، ئەمەلىيەتكە بىرلەشتۈرۈپ، ئۆز جايىنىڭ ئەھۋالىغا قاراپ ئىش كۆرۈپ، ئۈزلۈكسىز يېڭىلىق يارىتىش كېرەك. ئاساسىي قاتلام كادىرلىرىنى ئىشلەشنى خالاشقا، دادىل ئىشلەشكە، ئەمەلىي ئىشلەشكە رىغبەتلەندۈرۈش ئۈچۈن، خاتالىققا كەڭ قورساق بولۇش مېخانىزمىنى ھەقىقىي ئىشقا سېلىش كېرەك. خاتالىققا كەڭ قورساق بولۇش مېخانىزمىنىڭ ئەمەلىيلىشىشىنىڭ ئاچقۇچى يۇقىرى دەرىجىلىك ئورۇنلاردا، يۇقىرىنىڭ بۇيرۇقى قانچە ئىنچىكە بولسا شۇنچە ياخشى ئەمەس، بەلكى يۇقىرى دەرىجىدىكىلەر مەسئۇلىيەتنى دادىل زىممىسىگە ئالالايدىغان كادىرلارغا مەدەت بېرىشكە جۈرئەت قىلىشى كېرەك. ئىش قىلىشنى ئويلايدىغان، ئىش قىلىشقا جۈرئەت قىلالايدىغان كادىرلارنىڭ بېلى چىڭ بولغاندىلا، ئاندىن بۆسۈپ ئۆتۈش، جان تىكىپ ئېلىشىش غەيرىتى ۋە كۈرەش ئىرادىسىنى ئۇرغۇتقىلى بولىدۇ.  　　مەسئۇلىيەتنى زىممىسىگە ئالغۇچىلارغا مەسئۇل بولۇش − تېخىمۇ چوڭ مەسئۇلىيەتچانلىقتۇر. نۆۋەتتە نۇرغۇن جايلار مەركەزنىڭ روھى بويىچە، خاتالىققا كەڭ قورساق بولۇش مېخانىزمىنىڭ تەپسىلىي قائىدىسى تۈزۈپ چىقىپ، كەڭ قورساق بولۇشقا بولىدىغان «چېگرا سىزىقى» ۋە كەڭ قورساق بولۇشقا بولمايدىغان «تۆۋەن چەك»نى بېكىتتى. ئەمما كانىيى يىرتىلغۇچە شوئار توۋلىغاندىن كۆرە ئەمەلىي ئىش قىلىپ، ئىش قىلغۇسى بار كادىرلارنى قوغداپ، خاتالىققا كەڭ قورساق بولۇش ئۈلگىسىنى تىكلىگەندىلا، تېخىمۇ كۆپ كىشىلەرنىڭ دادىل ئىش قىلىشىغا ئىلھام بەرگىلى بولىدۇ. خاتالىققا كەڭ قورساق بولۇش مېخانىزمىنى ئەمەلىيلەشتۈرۈشنىڭمۇ سۇبيېكتلىق مەسئۇلىيىتى بار، بۇنىڭ ئۈچۈن ھەر دەرىجىلىك پارتىيە تەشكىلاتلىرى ۋە رەھبىرىي كادىرلارنىڭ مەسئۇلىيەتنى ئۈستىگە ئېلىپ، خاتالىققا كەڭ قورساق بولۇشقا تېگىشلىك ئاساسىي قاتلام كادىرلىرىغا پۈتۈن كۈچى بىلەن مەسئۇل بولۇشقا توغرا كېلىدۇ، شۇنداق قىلغاندىلا ۋەدىسىدە تۇرۇش ئۈنۈمى ئارقىلىق، ئىتتىپاقلىشىپ كۈرەش قىلىدىغان كادىرلار قوشۇنىنى قۇرۇپ چىققىلى بولىدۇ.  　　كۆرۈپ بېكىتكۈچى: ياسىن قادىر  　　مەنبە: خەلق تورى خەلق تورى ئۇيغۇرچە قانىلىنىڭ 18- ئاۋغۇست بېيجىڭدىن بەرگەن تېلېگراممىسى:  　　يېمەك-ئىچمەك ئىسراپچىلىقى كىشىنى چۆچۈتىدۇ، يۈرەكنى ئېچىشتۇرىدۇ! باش شۇجى شى جىنپىڭ يېقىندا يېمەك- ئىچمەك ئىسراپچىلىقىنى توسۇش توغرىسىدا مۇھىم يوليورۇق بەردى، ئۇ: «ئېلىمىزنىڭ ئاشلىق ئىشلەپچىقىرىشىدا ئۇدا مول ھوسۇل ئېلىنغان بولسىمۇ، ئاشلىق بىخەتەرلىكىدە يەنىلا خەۋپ ئېڭى بولۇشى كېرەك، بۇ يىل دۇنيا بويىچە يېڭى تىپتىكى تاجسىمان ۋىرۇسلۇق ئۆپكە ياللۇغى يۇقۇمىنىڭ تەسىرى بىزگە ئاگاھلاندۇرۇش سىگنالى بەردى»، دەپ تەكىتلىدى. سەمىمىي نەسىھەتلەر كىشىنى چوڭقۇر ئويغا سالىدۇ.  　　ئاشلىق تېجەش ھەققىدە، قەدىمكىلەر نۇرغۇن ئاددىي-ساددا سۆزلەرنى قىلغان، مەسىلەن: «كىيىم-كېچەكنى ئايىغاندا، كىيگىلى كىيىم بار بولىدۇ، ئاشلىقنى ئاسرىغاندا، يېگىلى تاماق بار بولىدۇ»، «ئۆيدە ھېسابسىز ئاشلىق، ساناقسىز كىيىم-كېچەك بار بولسىمۇ، كونىسىنى تاشلىماي ياماپ كىيىش، ئېشىپ قالغان تاماقنى تۆكۈۋەتمەسلىك لازىم»، «مول ھوسۇللۇق يىلنى ھوسۇل كەم يىلدەك ئۆتكۈزۈش كېرەك، ئاشلىق بار بولسىمۇ دائىم ئاشلىق يوق چاغنى ئەسلەش كېرەك»... بۇنىڭغا قارىتا، ئاتا- بوۋىلىرىمىزنىڭ تەسىراتى تېخىمۇ چوڭقۇر. پۇقرالارنىڭ كۈندىلىك يېمەك-ئىچمەك، كىيىم-كېچىكى ئۈچۈن ئەڭ زۆرۈر بولغىنى بىر تال گۈرۈچ، بىر چوكا چۆپ. ئىلگىرى كىيىم-كېچەك ۋە ئوزۇق-تۈلۈك يېتىشمەيدىغان يىللاردا شۇنداق ئىدى، ئاشلىق مول بولغان چاغلاردا بۇ نۇقتىنى ئۇنتۇپ قېلىشقا تېخىمۇ بولمايدۇ.  　　شۇنى كۆرۈش كېرەككى، ئاشلىقتىن يىلمۇيىل مول ھوسۇل ئېلىنغان بولسىمۇ، لېكىن بۇ مول ھوسۇل ئاسان قولغا كەلمىگەن. بولۇپمۇ بۇ يىل دۇنيا بويىچە يېڭى تىپتىكى تاجسىمان ۋىرۇسلۇق ئۆپكە ياللۇغى يۇقۇمى تۈپەيلىدىن دېھقانچىلىق ماددىي ئەشيالىرىنىڭ سېتىلىشى توسقۇنلۇققا ئۇچراپ، ئېتىز پەرۋىشى يېتەرلىك بولماي، ئەتىيازلىق تېرىلغۇغا زور بېسىم پەيدا قىلدى. 3-ئايدا، مەركەز «نۆۋەتتىكى ئەتىيازلىق تېرىلغۇ ئىشلەپچىقىرىش خىزمىتى كۆرسەتمىسى» نى ۋاقتىدا تارقىتىپ، يېتەكلەش ۋە رىغبەتلەندۈرۈش ئېلىپ باردى، جايلار زور كۈچ سەرپ قىلىپ، ئاشلىق ئىشلەپچىقىرىشىنى چىڭ تۇتتى، بولۇپمۇ كەڭ دېھقانلار تىرىشىپ ئاشلىق تېرىدى، بۇنىڭغا كىلىمات شارائىتى ئومۇمىي جەھەتتىن ياخشى بولۇش قوشۇلۇپ، يازلىق ئاشلىقتىن مول ھوسۇل ئېلىندى. شۇنى كۆرسىتىپ ئۆتۈش كېرەككى، پۈتۈن يىللىق ئاشلىق ئىشلەپچىقىرىشنىڭ مۇھىمى كۈزلۈك ئاشلىقتا. بۇ يىل يازدا چاڭجياڭ دەرياسى ۋادىسىدا ئۇدا ياغقان قاتتىق ھۆل-يېغىن ئەنخۇي، جياڭشى قاتارلىق جايلارنىڭ چىلگە شال ئىشلەپچىقىرىشىغا تەسىر كۆرسەتتى. بەزى جايلاردا كەنجى شال ۋاقتىدا تېرىلالمىدى، گەرچە كېيىنكى مەزگىلدە يەنىلا باشقۇرۇشنى كۈچەيتىش ئارقىلىق مۇقىم ھوسۇل ئېلىشقا كاپالەتلىك قىلغىلى بولسىمۇ، لېكىن قانداقلا بولسۇن قىيىنلىق دەرىجىسى ۋە سېلىنمىنى ئاشۇرۇۋەتتى.  　　خاتىرجەم شارائىتتا خەۋپ-خەتەرنى ئويلاش، دۆلەتنىڭ ئاشلىق بىخەتەرلىكىگە كاپالەتلىك قىلىش − بىر مەڭگۈلۈك تېما. ئاشلىقتىن قانچە مول ھوسۇل ئالغانسېرى ئاشلىقنىڭ ئىنتايىن مۇھىملىقىغا سەل قاراشقا بولمايدۇ، ئاشلىق بىخەتەرلىكىدىن ئىبارەت بۇ تارىنى ھەر ۋاقىت چىڭىتىش كېرەك. بىر تەرەپتىن، ئوتتۇرا، ئۇزاق مەزگىلدىن ئېلىپ ئېيتقاندا، ئېلىمىزنىڭ ئاشلىق ئىشلەپچىقىرىشى ۋە ئېھتىياجى يەنىلا تەڭپۇڭ ھالەتنى ساقلايدۇ. بولۇپمۇ يېڭى تىپتىكى تاجسىمان ۋىرۇسلۇق ئۆپكە ياللۇغى يۇقۇمىنىڭ يەر شارى بويىچە يامرىشى چەت ئەلدىن ئاشلىق ئىمپورت قىلىشنىڭ ئېنىقسىزلىقىنى ئاشۇردى، جۇڭگولۇقلارنىڭ تاماق قاچىسىنى ئىمپورت قىلىشقا تايىنىپ توشقۇزۇشتىن ئۈمىد كۈتۈشكە بولمايدۇ. نۆۋەتتە، ئېلىمىزدە ئاشلىقنىڭ 98 پىرسەنتىدىن كۆپرەكىنى ئۆزىمىز تېرىغان، ئىشلەپچىقىرىشنى قىلچە بوشاشتۇرۇپ قويۇشقا بولمايدۇ. يەنە بىر تەرەپتىن، ئالاقىدار سانلىق مەلۇماتلاردا كۆرسىتىلىشىچە، مەملىكەت بويىچە ھەر يىلى تاماق ئۈستىلىدە ئىسراپ بولىدىغان يېمەكلىك مىقدارى كىشىنى ھەيران قالدۇرىدىكەن. جۇڭگولۇقلارنىڭ تاماق قاچىسىنى ئۆز قولىمىزدا چىڭ تۇتۇش ئۈچۈن، ئالاقىدار تارماقلارنىڭ بىر نىيەتتە ماسلىشىشىغا، مىليونلىغان دېھقانلارنىڭ جاپالىق ئەمگىكىگە موھتاج، ئوخشاشلا ھەر بىرىمىزنىڭ تىرىشچانلىق-ئىقتىسادچىللىق بىلەن ئائىلە باشقۇرۇپ، ھەر بىر قوشۇق تاماق، ھەربىر ئىستاكان سۇنى قەدىرلىشىمىزگە موھتاج.  　　ئىسراپچىلىق نومۇس، ئىقتىسادچىللىق شەرەپ، بىز ھەممىمىز بۇ ئىدىيەنى ئەمەلدە كۆرسىتەلىشىمىز كېرەك!  　　كۆرۈپ بېكىتكۈچى: ياسىن قادىر  　　مەنبە: خەلق تورى خەلق تورى ئۇيغۇرچە قانىلىنىڭ 18- ئاۋغۇست بېيجىڭدىن بەرگەن تېلېگراممىسى: جۇڭگو تېببىي دورىگەرلىك گۇرۇھى چەكلىك شىركىتى (تۆۋەندە قىسقارتىلىپ «جۇڭگو دورىگەرلىك گۇرۇھى» دېيىلىدۇ) پارتكومىنىڭ شۇجىسى، باش مۇدىرى ليۇ جىڭجېن: «يېڭى تىپتىكى تاجسىمان ۋىرۇسلۇق ئۆپكە ياللۇغى ۋاكسىنىسى ئۇرغۇزدۇم، ھېچقانداق ئەكس تەسىرى بولمىدى»، دېدى.  　　يېقىندا، جۇڭگو دورىگەرلىك گۇرۇھى جۇڭگو بىيولوگىيە بېيجىڭ بىيو ياسالمىلىرى تەتقىقات ئورنىنىڭ يېڭى تىپتىكى تاجسىمان ۋىرۇسنى ئاكتىپسىزلاشتۇرۇش ۋاكسىنىسى ئىشلەپچىقىرىش سېخى دۆلەتنىڭ ئالاقىدار تارماقلىرى تەشكىللىگەن بىيولوگىيەلىك بىخەتەرلىك بىرلەشمە تەكشۈرۈشىدىن ئۆتۈپ، ئىشلىتىلىش شارائىتىنى ھازىرلىدى.  　　ۋاكسىنا يېڭى تىپتىكى تاجسىمان ۋىرۇسلۇق ئۆپكە ياللۇغى يۇقۇمىنى يېڭىشتىكى «ھەل قىلغۇچ قورال» بولۇپ، كىشىلەر ئىزچىل تەقەززا بولماقتا. نۆۋەتتە، يېڭى تىپتىكى تاجسىمان ۋىرۇسلۇق ئۆپكە ياللۇغى ۋاكسىنىسى تەتقىقاتى قانداق بولۇۋاتىدۇ؟ قاچان تۈركۈملەپ ئىشلەپچىقىرىلىپ بازارغا سېلىنىدۇ؟ باھاسى قىممەتمۇ؟ ئۈنۈمى قانداقراق؟ مۇخبىر ئالاقىدار قىزىق نۇقتا مەسىلىلىرىنى چۆرىدەپ ليۇ جىڭجېننى مەخسۇس زىيارەت قىلدى.  　　ئاكتىپسىزلاشتۇرۇش ۋاكسىنىسى 12-ئاينىڭ ئاخىرىدا بازارغا سېلىنىشى مۆلچەرلەنمەكتە، يىللىق مەھسۇلات مىقدارى 200 مىليون تالدىن ئاشىدۇ  　　ليۇ جىڭجېن مۇنۇلارنى بىلدۈردى: خەلقئارا كىلىنىكىلىق ئۈچىنچى باسقۇچلۇق سىناق ئاخىرلاشقاندىن كېيىن، ئاكتىپسىزلاشتۇرۇش ۋاكسىنىسى تەكشۈرۈپ تەستىقلاش ھالقىسىغا كىرىدۇ، بۇ يىل 12-ئاينىڭ ئاخىرى بازارغا سېلىنىشى مۆلچەرلەنمەكتە. مۆلچەرلىنىشىچە بېيجىڭ بىيو ياسالمىلار تەتقىقات ئورنىنىڭ ئاكتىپسىزلاشتۇرۇش ۋاكسىنىسىنىڭ يىللىق مەھسۇلات مىقدارى 120 مىليونغا يېتىدىكەن، ۋۇخەن بىيو ياسالمىلار تەتقىقات ئورنىنىڭ ئاكتىپسىزلاشتۇرۇش ۋاكسىنىسىنىڭ يىللىق مەھسۇلات مىقدارى 100 مىليون تالغا يېتىدىكەن. ئۇنىڭدىن باشقا، گېن قۇرۇلۇشىنىڭ ئىككىلەمچى بىرلىك ۋاكسىنىسى بۇ يىل 10-ئايدا كىلىنىكىلىق تەتقىقاتقا كىرىدىغانلىقى مۆلچەرلەنگەن، تەتقىق قىلىپ ياساش مۇۋەپپەقىيەتلىك بولغان ھامان تېز سۈرئەتتە كەڭ كۆلەمدە ئىشلەپچىقىرىلىدىكەن.  　　ئىككى تال ۋاكسىنىنىڭ قوغداش نىسبىتى %100كە يېتىدۇ، باھاسى 1000 يۈەنگە يەتمەيدۇ  　　كىشىلەر ۋاكسىنا تەتقىقاتىنىڭ تەرەققىياتىغا كۆڭۈل بۆلگەندىن باشقا، ۋاكسىنا باھاسىغىمۇ ناھايىتى كۆڭۈل بۆلمەكتە. ئۇنداقتا ئاكتىپسىزلاشتۇرۇش ۋاكسىنىسى زادى قىممەتمۇ؟  　　ليۇ جىڭجېن مۇنداق دېدى: «ئاكتىپسىزلاشتۇرۇش ۋاكسىنىسى بازارغا سېلىنغاندىن كېيىن، باھاسى ئانچە يۇقىرى بولمايدۇ، بىر تالنىڭ باھاسى نەچچە يۈز يۈەن بولۇشى مۇمكىن. ئەگەر ئىككى تال ئۇرغۇزسا، باھاسى 1000 يۈەن ئىچىدە بولىدۇ»، قوغداش نىسبىتى تەخمىنەن %97 بولۇپ، ئانتىتېلانىڭ پەيدا بولۇشى ئاستا بولىدۇ، ئەگرى سىزىققا ئوخشاش ئاستا-ئاستا ئېشىپ بارىدۇ، ئادەتتىكى ئەھۋالدا تەخمىنەن يېرىم ئاي ئىچىدە يېڭى تىپتىكى تاجسىمان ۋىرۇسقا قارشى تۇرالايدىغان سەۋىيەگە يېتىدۇ؛ ئەگەر ئىككى تال ۋاكسىنا ئۇرسا، قوغداش نىسبىتى %100كە يېتىدۇ.  　　ليۇ جىڭجېن تونۇشتۇرۇپ مۇنداق دېدى: بىرىنچى ۋاكسىنا بىلەن ئىككىنچى ۋاكسىنىنى ئۇرۇش ئارىلىقى ئادەتتە 28 كۈن بولىدۇ، لېكىن ئالاھىدە ئەھۋالدا بىرلا ۋاقىتتا ئۇرسىمۇ بولىدۇ، سول بىلەككە بىرنى، ئوڭ بىلەككە بىرنى ئۇرۇشقا بولىدۇ. بىر ۋاكسىنىنىڭ مىقدارى تۆت مىكرو گىرام كېلىدۇ.  　　ليۇ جىڭجېن مۇنداق دېدى: «ئېلىمىزدىكى 1 مىليارد 400 مىليون ئادەمنىڭ ھەممىسىگە ۋاكسىنا ئۇرۇش ھاجەتسىز، مەسىلەن، نوپۇسى زىچ شەھەرلەردە ئولتۇراقلاشقان ئوقۇغۇچىلار، خىزمەتچىلەر قاتارلىقلارغا ۋاكسىنا ئۇرۇش زۆرۈر، نوپۇسى ئاز يېزىلاردا ئولتۇراقلاشقان كىشىلەرگە ۋاكسىنا ئۇرمىسىمۇ بولىدۇ».  　　پۈتۈن كۈچ بىلەن تىرىشىپ، تېزدىن پۇقرالارنى خاتىرجەم ۋاكسىنا ئىشلىتىش ئىمكانىيىتىگە ئىگە قىلىمىز  　　ليۇ جىڭجېن مۇنداق دېدى: ھازىرغا قەدەر، ۋاكسىنا تەتقىق قىلىپ ياساش، كىلىنىكىلىق تەجرىبە قىلىش، ئىشلەپچىقىرىش ئەسلىھەلىرىنى ياساش قاتارلىق جەھەتلەردىكى ئالاقىدار خىزمەتلەر ئوڭۇشلۇق ئىشلەنمەكتە، بۇنىڭدىن كېيىن پۈتۈن كۈچ بىلەن تىرىشىپ، ئۆتكەلگە ھۇجۇم قىلىش سىنىقى ئېلىپ بېرىپ، پۇقرالارنى تېزراق خاتىرجەم ۋاكسىنا ئىشلىتىش ئىمكانىيىتىگە ئىگە قىلىمىز.  　　كۆرۈپ بېكىتكۈچى: ياسىن قادىر  　　مەنبە: خەلق تورى 　خەلق تورى ئۇيغۇرچە قانىلىنىڭ 18- ئاۋغۇست بېيجىڭدىن بەرگەن تېلېگراممىسى:  　　تارىخ ھەمىشە يۈرەكنى تىترىتىش ئارقىلىق چوڭقۇر ئىزلارنى قالدۇرىدۇ، شۇنداقلا قاينام-تاشقىنلىق بىلەن مول سەھىپىلەرنى يازىدۇ. 2020-يىلى يېڭى تىپتىكى تاجسىمان ۋىرۇسلۇق ئۆپكە ياللۇغى يۇقۇمىدىن ئىبارەت بۇ دۇنياۋى كىرىزىس ئالدىدا، يولداش شى جىنپىڭ يادرولۇقىدىكى پارتىيە مەركىزىي كومىتېتى «خەلق ئاممىسىنىڭ ھاياتىي بىخەتەرلىكى ۋە تەن ساغلاملىقىنى بىرىنچى ئورۇنغا قويۇش»تا چىڭ تۇرۇپ، پۈتۈن پارتىيە، پۈتۈن مەملىكەتنى يېتەكلەپ يەر-جاھاننى تەسىرلەندۈرىدىغان ئەلا نەتىجىنى يارىتىپ، يۇقۇمنىڭ ئالدىنى ئېلىش، تىزگىنلەش ۋە ئىقتىسادنى ئەسلىگە كەلتۈرۈش جەھەتتە دۇنيانىڭ ئالدىنقى قاتارىدا ماڭدى.  　　زور كىرىزىس ھاكىمىيەت بېشىدىكى پارتىيەنىڭ ھاكىمىيەت يۈرگۈزۈش ئىدىيەسى، ھاكىمىيەت يۈرگۈزۈش ئۈنۈمىنى سىنايدىغان سىناق تېشى. كىشىلەر بەس- بەستە: يۇقۇمنىڭ ئالدىنى ئېلىش ۋە ئۇنى تىزگىنلەش جېڭىدە قولغا كەلتۈرۈلگەن زور ئىستراتېگىيەلىك نەتىجىلەر جۇڭگو كۈچى، جۇڭگو روھى، جۇڭگو ئۈنۈمىنى مەركەزلىك نامايان قىلىپ، مىللىي ئىپتىخارلىق تۇيغۇسى، ئۆزىگە بولغان ئىشەنچى، ئۇيۇشۇش كۈچىنى زور دەرىجىدە ئۇرغۇتۇپ، جۇڭگوچە سوتسىيالىزم تۈزۈمىنىڭ سىياسىي ئەۋزەللىكىنى تولۇق جارى قىلدۇردى، دېيىشتى. بۇ سىياسىي ئۈستۈنلۈكنىڭ نېگىزى دەل جۇڭگو كوممۇنىستىك پارتىيەسىنىڭ رەھبەرلىكىدۇر. يېقىنقى 100 يىلدىن بۇيان، جۇڭخۇا مىللىتى ئىچكى-تاشقى قىيىنچىلىققا ئۇچرىغاندا كۆكرەك كېرىپ ئوتتۇرىغا چىقتى، يېڭى جۇڭگو ھەممە ئىشنى قايتىدىن باشلاشقا توغرا كەلگەندە، جاپاغا چىداپ ئىگىلىك تىكلىدى، ئىسلاھات، تەرەققىيات بوران-چاپقۇننى باشتىن كەچۈرگەندە، باتۇرلۇق بىلەن زىممىسىگە ئالدى، ھەر قېتىم بوران- چاپقۇن ھۇجۇم قىلغاندا، جۇڭگو كوممۇنىستىك پارتىيەسىنىڭ رەھبەرلىكى ھامان ئەڭ مۇھىم كاپالەت، ئەڭ ئىشەنچلىك تايانچ بولدى؛ ھەر قېتىملىق بوران-چاپقۇندىن كېيىن، جۇڭگو خەلقى جۇڭگو كوممۇنىستىك پارتىيەسىنى تېخىمۇ ھىمايە قىلدى ۋە ئۇنىڭغا ئىشەندى، جۇڭگو تۈزۈمىگە بولغان ئىشەنچى تېخىمۇ تولۇپ تاشتى.  　　يېقىنقى يۈز يىلدىن بۇيانقى جۇڭگونىڭ تەرەققىيات ئۆزگىرىشى شۇنى ئاللىقاچان ئىسپاتلىدىكى، جۇڭگو كوممۇنىستىك پارتىيەسىنىڭ رەھبەرلىكى تارىخنىڭ تاللىشى، خەلقنىڭ تاللىشىدۇر. ئۆتمۈشنى ئەسلىسەك، جۇڭگو كوممۇنىستىك پارتىيەسى خەلققە يېقىندىن تايىنىپ، قاتمۇقات ئۆتكەللەردىن ئۆتۈپ، ئارقا-ئارقىدىن غەلىبىلەرنى قولغا كەلتۈرۈپ، جۇڭخۇا مىللىتى ئۈچۈن ئۇلۇغ تارىخىي تۆھپە قوشتى. جۇڭخۇا خەلق جۇمھۇرىيىتىنىڭ قۇرۇلۇشى جۇڭگونى «ئۆرۈلۈپ چۈشكەن ئۆي ئاستىدا قېلىش، سۇ كىرىپ كەتكەن پاراخوتتا قېلىش، لاۋۇلداپ كۆيگەن ئوت ئىچىدە قېلىش» تەك ھالەتتىن قۇتۇلدۇرۇپ، خەلقنى «قۇل بولۇش، ئات-كالا بولۇش، ئىت-قوي بولۇش» تەقدىرى بىلەن ئۈزۈل- كېسىل خوشلاشتۇردى؛ سوتسىيالىستىك تۈزۈمنىڭ ئورنىتىلىشى جۇڭگو تارىخىدىكى ئەڭ چوڭقۇر، ئەڭ ئۇلۇغ ئىجتىمائىي ئۆزگىرىشنى ئىشقا ئاشۇرۇپ، دۆلەتنىڭ تەرەققىياتى ئۈچۈن ئاساس سالدى، خەلق قەد كۆتۈرۈپ، خوجايىن بولدى؛ ئىسلاھات، ئېچىۋېتىشنىڭ ئىلگىرى سۈرۈلۈشى بىلەن 40 نەچچە يىل ۋاقىتتا جۇڭگو غەرب دۆلەتلىرىنىڭ نەچچە يۈز يىللىق تەرەققىيات مۇساپىسىدىن ھالقىپ ئۆتۈپ، دۆلەت «ئايلانما يولدا يانداپ ئۆتۈش»نى ئىشقا ئاشۇردى، خەلق گۈزەل تۇرمۇش كەچۈردى، بۇ، ئىنسانىيەت تارىخىدىمۇ ئاز ئۇچرايدۇ. ئەمەلىيەت مۇنازىرە تەلەپ قىلمايدىغان دەرىجىدە شۇنى ئىسپاتلىدىكى، دەل جۇڭگو كوممۇنىستىك پارتىيەسىدىن ئىبارەت بۇ كۈچلۈك رەھبەرلىك يادروسى بولغاچقا، جۇڭگو خەلقىنىڭ ئەركىنلىكى ۋە بەختى ئۈزلۈكسىز يېڭى يۈكسەكلىككە يەتتى.  　　كۆرۈپ بېكىتكۈچى: ياسىن قادىر  　　مەنبە: خەلق تورى"